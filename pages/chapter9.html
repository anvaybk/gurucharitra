<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="../css/styles.css">
    <title>श्रीगुरुचरित्र सारामृत - अध्याय नववा  - सोमवार-व्रत-प्रभावाने चित्रांगद-सीमंतिनीचे पुनर्मीलन </title>
</head>
<body>
    <div class="container-heading" oncontextmenu="return false;">
        <h1> ।। अध्याय नववा ।।  </h1>
        <div class="chapter-content" oncontextmenu="return false;"> 
		<p>।। श्रीगणेशाय नमः ।। <br> <p>
		<p> हे चंद्रभागातटविहारा। मायबापा रुक्मिणीवरा। ओंकार स्वरूपा उदारा। प्रसीद प्रसीद विठ्ठले <br> ।।१।।  <p> सिद्ध म्हणे नामधारकासी। दांपत्य बसलें श्रीगुरुपाशीं। तया गाणगापुर-ग्रामासी। भीमा-अमरजा संगमाला <br>।।२।। <p>  तें सावित्री जोडून कर। श्रीगुरुस विनवी वरच्यावर । कृपाकरून आम्हांवर। कांहीं तरी व्रत सांगा <br>।।३।। <p>  ज्या व्रताच्या आचरणें। परमार्थी रत होतील मनें। तैसी उभयतांची अन्तःकरणें। स्थिरावतील तुमच्या पदी <br> ।।४।। <p>  स्वामी बोलले त्यावर। सर्व व्रतांत व्रत थोर । एक आहे सोमवार। आचरण्या अधिकार सर्वांशी <br>।।५।।  <p> कथा ते विषयींची। सांगतों मी एक साची। सीमंतिनी नावाची। असे एक नृपकन्या <br>।।६।। <p>  चित्रवर्मा नामें नृपवर । होऊन गेला साचार । शुचिवर्तनी उदार । सर्व वैभवें संपन्न तो <br>।।७।। <p>  त्याची कन्या सीमंतिनी। सुहास्यवदना सौंदर्यखनी। दुजी दमयंती वा हिमनंदिनी। अवतरली वाटे भूमीस <br>।।८।।  <p> कन्येचें जातक वर्तावया । द्विज आणविले तया ठाया। ग्रहमाना पाहुनिया। भाकित सांगू लागले <br>।।९।। <p>  राया ही तव कन्यका। भोगील कीं सर्व सुखा। भाग्यवान तुजसारिखा। आम्ही न कोणी पाहिला रे <br>।।१०।। <p>  परी एक होता द्विज त्यांत। तो उठून बोलला सभेत । चौदावें वर्षी इजप्रत। वैधव्य येईल म्हणूनी <br>।।११।। <p>  तें ऐकतां जनक जननी। गेली दुःखित होऊनी। आकांत वर्तला तया स्थानीं। किती सांगू बाळे तुला <br>।।१२।। <p>  सुज्ञ म्हणती राजा ऐक। ऐसा न करावा शोक । वैधव्यपणाचा कलंक। येईल उपायें घालवितां <br>।।१३।।  <p> ऐसा राजास देउनी धीर। निघून गेले द्विजवर। सिमंतिनी झाली थोर। खेळू लागली मैत्रिणीसवें <br>।।१४।। <p> सप्त वर्षे झाली। तिला ही गोष्ट समजली। कीं वैधव्य आहे आपुल्या भालीं। चौदावे वर्षी न टळें तें <br> ।।१५।। <p> म्हणून कन्या चिंताक्रांत । कोठे न मन लागत। तिनें आपुल्या सदनाप्रत। मैत्रेयीसी बोलाविले <br> ।।१६।।  <p> याज्ञवल्क्यकांता मैत्रायणी। व्रत सांगे तिजलागुनी। म्हणे बाळे न भ्यावे मनीं। व्रत करावें सोमवार <br> ।।१७।। <p>  या व्रताचें ऐसें फळ । सौभाग्य ते स्थिरावेल। प्रत्यक्ष भेटी होईल। गौरीहराची तुजलागी <br> ।।१८।। <p>  प्रत्येक येतां सोमवार। पूजावा पार्वती-परमेश्वर। जो जगाचा जगदुद्धार। नीलकंठ पशुपती <br> ।।१९।। <p>  प्रभातीं करावें स्नान। स्थिरसें घालुनी आसन । भावचित्ती ठेवून । उपोषण करावें <br> ।।२०।। <p>  दिव्यांबरा नेसावे । शंकरासी स्थापावें । बेलफुलांस आणावें । शंकरासी वाहावया <br> ।।२१।।  <p> अभिषेक धूप दीप दक्षिणा। देऊनी करावी प्रदक्षिणा । उत्तम पक्वान्नें भोजना। घाली द्विजाकारणें <br> ।।२२।। <p>  ऐसें सांगून मैत्रायणी । गेली असे निघूनी । व्रत आचरे सीमंतिनी । न पाडितां खंड पहा <br> ।।२३।। <p>  असो लग्ना योग्य झाली बाला। नृपें वर शोधिला। नलराजाच्या कुलांतला। इंद्रसेननंदन पहा <br> ।।२४।। <p>  चित्रांगद ज्याचें नांव। जो मदन दुसरा अभिनव । लग्न सोहळा अपूर्व। केला नृपानें निजशक्ती <br> ।।२५।। <p>  वऱ्हाड अवघे परत गेलें। स्वस्थानाकारणें भलें। जामाता ठेवून घेतले। चित्रवर्यांनें निजगृहीं <br> ।।२६।। <p>  एके दिनी यमुनेत। क्रीडा करावया जामात। गेला सैनिकां-सहित। तैसेच आणखी मित्र त्याचे <br> ।।२७।। <p>  नौका नदीत लोटली । ती डोहांत बुडाली । कालिंदीच काळ झाली । तया चित्रांगदाते <br> ।।२८।।  <p> ही अशुभ कळतां मात। आली सीमंतिनी धांवत। आपुल्या जनकजननीसहित। कालिंदीच्या तटाका <br> ।।२९।। <p>  यमुना अवधी शोधली। परि न नौका सांपडली। अवघी मंडळी बुडाली। दुःख सागरी परियेसा <br> ।।३०।। <p> पुत्राची कळतां मात। इंद्रसेन आला धावत। सुनेस पाहून करित। दुःख आपुल्या मानसीं <br>।।३१।। <p>  सीमंतिनी म्हणे हे हरा। भाललोचना कर्पूरगौरा। कां रे वैधव्यसागरा। मज बुडविलें दयानिधे <br>।।३२।। <p>  तुझें सोमवारव्रत केलें। त्याचेंच काय हें फळ आलें। दयाळूपण कोठें गेले। तुझें देवा मजविषयी <br>।।३३।।  <p> मैत्रायणीचे वचनावर। विश्वास ठेवूनियां फार। व्रत आचरिले सोमवार। परी तें झालें व्यर्थ कीं <br>।।३४।। <p>  आतां नको हे जीवित। मी प्राण देते यमुनेत। तैं चित्रवर्मा नृपनाथ। धरिता झाला करा तिच्या <br>।।३५।। <p>  बाळे जीव देशील। तरी ती आत्महत्या होईल । तुलाहि पाप लागेल। याचा विचार करावा <br>।।३६।।  <p> पतिप्रेत सांपडल्या विना। सहगमन घडेना। एक वर्ष आपुल्या सदना। स्वस्थ कीं बसावें <br>।।३७।।  <p> ते सीमंतिनीसी मानवलें। लोक सारे निघून गेले। सीमंतिनीने न सोडले। व्रत आपुले सोमवार <br>।।३८।। <p>  पुत्रविरहें इंद्रसेन। परम दुःखी झाला जाण। दायादांनीं हिरावून। राज्य घेतलें तयाचें <br>।।३९।। <p>  इन्द्रसेन पत्नीसहित । ठेविला कारागृहांत। आतां इकडे तक्षकलोकांत। काय झालें ते ऐका <br>।।४०।। <p>  राजपुत्र चित्रांगदासी। नागकन्यांनीं अति हर्षी। नेलें तक्षकलोकांसी। पाताळातें अवधारा <br>।।४१।। <p>  तें तक्षकाचें पाताळनगर। सकळ वैभवें संपन्न थोर। अमृताचे निर्झर । जेथें वाहती चहूंकडे <br>।।४२।।  <p> एकफणी पंचफणी। शतफणी सहस्रफणी। ऐसे वासुकी-सभास्थानीं। विराजमान जाहले <br>।।४३।।  <p>  सिंहासनीं तक्षक । सर्पराज असे देख । त्यापुढें हा सुरेख । चित्रांगद उभा ठेला <br>।।४४।।  <p> तक्षका नागकन्या म्हणती। हा सुस्वरूप आहे अती। म्हणून आम्ही भूपती। येथें त्यासी आणिलें <br>।।४५।।  <p> चित्रांगदा तक्षक पुसे। कोठें तुमचे राहणें असे। ये स्थानीं कोणत्या मिषें। आलां तें कथन करा <br>।।४६।। <p>  चित्रांगदें वर्तमान। अवघे तक्षका कथिलें जाण। मी यमुनेंत गेलों बुडून। तो नागकन्येनें धरिलें मला <br>।।४७।। <p> माझा जन्म नळवंशीं। इंद्रसेनाचे कुशीं। राहिलों सासुरवाडीशी। कांहीं दिवस तक्षका <br> ।।४८।। <p>  चित्रांगद नाम माझें। सीमंतिनी कुटुंब साजे। नदींत बुडाल्यामुळे तुझें। चरण हे म्यां पाहिले कीं <br>।।४९।। <p>  आमुच्या कुळींचे दैवत। मदनदहन उमानाथ। त्याविण इतराप्रत । आम्हीं न जाणतों तक्षका <br>।।५०।। <p>  तो अवघ्या देवांचा देव। म्हणूनी नांव महादेव। ज्यावीण नाहीं रिता ठाव। कोठेंही या जगत्रयीं <br>।।५१।। <p>  ज्याचे रजांशें ब्रह्मा झाला। सत्वांशें निर्मिले विष्णूला। तमांशें रुद्रगणाला। ज्यानीं तक्षका निर्मिले <br> ।।५२।।  <p> जो दयेचा सागरू। पदनताचा कल्पतरू । तो भगवान शंकरू। आराध्य दैवत माझें पैं <br>।।५३।। <p>  ऐसें ऐकतां तक्षक। चित्ती संतोषला देख। म्हणे वत्सा न मानीं दुःख। स्वस्थ रहा ये स्थानीं <br>।।५४।। <p>  चित्रांगद बोले यावरी। येथें दुःख नाहीं जरीं। बुद्धी न माझी घेते खरी। येथे स्थिर होण्यास <br>।।५५।। <p>  म्हणून कृपाकरून मला। पाठवावें भूमितला। माझी सीमंतिनी वेल्हाळा । दुःख करीत असेल कीं <br>।।५६।। <p>  शोकाकुल जनक जननी। झाली असतील तक्षका जाणी। म्हणून मजला परतूनी। तुम्ही पाठवा यमुनातटा <br>।।५७।। <p> फार बरें म्हणून। पारितोषिकें देऊन । संगें देऊन सैनिकगण। चित्रांगद धाडिला यमुनातटा <br>।।५८।। <p>  सोमवार होता त्या दिवशीं। सीमंतिनी आली स्नानाशी। स्नान होतां जलासी। ऐसें तिनें पाहिलें <br>।।५९।।  <p> बैसूनिया वारूवर। संगें सैनिक अपार। ऐसा कोणी एक जलावर। सुंदर पुरुष येतसे <br>।।६०।। <p>  निरखून पाहू लागली। तों पतीची स्मृती झाली। म्हणे ऐसाच भाग्यशाली। पती बुडाला येथे मम <br>।।६१।।  <p>  तोच वाटे परतून। आला भेटण्या मज कारण। परी वर्षे झालीं तीन । आतां पती कशाचा <br>।।६२।। <p>  काहींतरी भ्रम झाला। मजकारणें येधवा भला। किंवा हा वेष धरून आला। यक्ष राक्षस कोणी तरी <br> ।।६३।। <p>  चित्रांगदा सख्या पुसती । तुम्ही कोण कोठील निश्चिती। हे सांगा आम्हाप्रती। न करा अनमान यत्किंचित <br>।।६४।। <p> चित्रांगद बोले त्यावर। मी मृत्युलोकींचा आहे नर। बुडालों जलीं साचार। तीन वर्षामागे मी <br>।।६५।। <p>  माझी कांता सीमंतिनी। चित्रवर्त्यांची नंदिनी। माझा इन्द्रसेनापासुनी। नलवंशी जन्म झाला <br>।।६६।। <p>  ऐसें वचन ऐकतां। सीमंतिनीचिया चित्ता। ओळख पटूं लागली तत्त्वता। म्हणे हाच असावा पती मम <br>।।६७।। <p>  मी सोमवारचें केलें व्रत। मग त्या अशुभ कोठुनी प्राप्त। काय आम्रवृक्षाप्रत। कवठें येती जगामध्यें <br>।।६८।।  <p> चित्रांगदें आपुली भार्या। ओळखलीसे तया ठाया। परी मौन धरूनिया। राहता झाला बळेंच <br>।।६९।। <p>  वरपंगी बोले सख्यांस । म्यां सीमंतिनीच्या पतीस । पाहिलें नागलोकास। हें तुम्ही सत्य माना <br>।।७०।। <p>  सोमवारव्रतप्रभावें। पतीस जीवविलें सदाशिवें। हैं न असत्य मानावें। माझें वचन तुम्ही कदा <br>।।७१।।  <p>  ऐसें त्यासी बोलून । गेला चित्रांगद निघून । निजनगरीकारण । तक्षकपुत्रा बरोबरी <br>।।७२।। <p>  त्यासी पुढें पाठविला। दायादा समाचार कळविला। कीं चित्रांगद स्वयें आला। पाताळाहून येथे पुन्हा <br>।।७३।। <p>  त्या चित्रांगदबलापुढें। तुमचें बल थोकडें। गरुडासन्मुख कोंबडे । हीनताच पावणार <br>।।७४।। <p>  म्हणोनी इंद्रसेनासी। तुम्ही पुनरपि बैसवावा राज्यासी। नातरी तक्षक तुम्हासी। जबर शिक्षा करील <br>।।७५।।  <p> त्यानें चित्रांगदा कृपा केली। बनविला नवनागसहस्रबळी। तो तुमची क्षणांत होळी। करील हैं ध्यानीं धरा <br> ।।७६।।  <p> तें ते दायाद भ्याले। इंद्रसेना शरण गेले। त्यासी परत बैसविलें । सिंहासनीं समारंभें <br>।।७७।। <p>  पितापुत्र भेटी झाली । शंका न कांही राहिली । पाताळलोकीची दाविली । वस्त्राभरणें चित्रांगदें <br> ।।७८।। <p>  नगर झालें आनंदित । तो समाचार केला श्रुत । मुद्दाम पाठवून दूत । चित्रवर्मारायाते <br>।।७९।। <p>  मग काय विचारितां। चित्रवर्मा झाला नाचता। पाचारून आपुली दुहिता। सर्व काही सांगितलें <br>।।८०।।  <p> बाळें तव व्रतें करून । आला नागलोकाहून । चित्रांगद परतून । आतां दुःख करूं नको <br>।।८१।। <p> धन्य व्रत सोमवार। धन्य परमात्मा शंकर। धन्य तूं सीमंतिनी थोर। उद्धरिलें उभयकुळा <br>।।८२।।  <p> इन्द्रसेन समारंभेसी। आला चित्रवर्त्याचे नगरासी। पुन्हा सोहळा अतिहर्षी। आरंभिला ते ठाया <br>।।८३।।  <p> सर्व सौभाग्य अलंकार। ल्याली सीमंतिनी सत्वर। लोक करिती जयजयकार । पतिपत्नी भेट होतां <br>।।८४।। <p>  ऐसें सोमवारव्रत अभिनव । दंपतीसी सांगती गुरुदेव । तुम्ही यावरी ठेवूनी भाव। व्रत नियमें चालवा कीं <br>।।८५।। <p>  प्रत्यहीं सोमवारीं। प्रदोषसमयीं पारणें करी। पूजा विधानें सारीं। कथन केलीं आहेत तुम्हा <br>।।८६।।  <p>  तें दंपतीनें मानिलें। स्वामीलागीं वंदिले। निजनगरा निघून गेले। माहूरगडा परियेसा <br>।।८७।। <p>  गुरुकृपे करून भले। पांच पुत्र तिसी झाले। दंपतीनें चालविले। गुरु आज्ञेनें व्रत पहा <br> ।।८८।।  <p> समाराधना करण्यासी। येत होते प्रतिवर्षी। दंपत्य सहपरिवारेसी । गाणगापुराकारणें <br>।।८९।। <p>  सिद्ध म्हणे नामधारका। ऐसी सोमवारकथा देखा। जो हे व्रत करी तया दुःखा। दे न कधीं शंकर <br>।।९०।।  <p>  व्रत सोमवार ज्याचे घरी। तेथें अष्टसिद्धी दासीपरी। राबतील अखेरी। जाय तो कीं कैलासा <br>।।९१।। <p>  श्रोते हल्लींच्या काळांत। कोणासी न पटे व्रत । कर्ममार्गाची होत। वृथा टवाळी चोहींकडे <br>।।९२।। <p>  मनीं असल्या कामना। केलें पाहिजे व्रताचरणा। उगीच ऐकून ब्रह्मज्ञाना। कामना न पुरे कधीं <br>।।९३।। <p>  प्रत्येक नरासी कांही तरी। इच्छा असते अंतरीं। ती पूर्ण व्हाया खरी। व्रतें कथिली शास्त्रकारें <br>।।९४।।  <p> कर्माचरण ऐसें करितें। इच्छा त्याची पुरविते । आणि सवेचि दाविते। हैं निरर्थक म्हणूनी <br>।।९५।। <p>  कां कीं मृत्युलोकींची सुखं। अवघीच आहेत क्षणिक । त्याचें ज्ञात्यासी कौतुक । न वाटे येतुलेहि <br>।।९६।। <p>  ब्रह्मज्ञान झाल्यावर । सुखदुःख ना साचार। वासनारहित अंतर । त्याचें मुळींच होतसे <br>।।९७।।  <p> ऐसा अमोल ज्ञानीपणा। न येतसे भक्तीविना । म्हणून दांभिकाच्या वल्गना। खऱ्या न माना लोक हो <br>।।९८।। <p> शास्त्रविहित कर्माचरण। हेंच येथें बालपण। उपासनामार्ग तारुण्य। ज्ञानीपणा वृद्धत्व हैं <br> ।।९९।। <p>  जगी बाल झाल्या विना। नये कोणा तरुणपणा। आणि तारुण्यविना येईना। वृद्धत्व तें कोणाहि <br>।।१००।।  <p> ज्ञानवृद्धाचें बालपण। म्हणजे शुद्ध कर्माचरण। सद्भक्ति हे तारुण्य। हें कदापि विसरूं नका <br>।।१०१।। <p>  कर्मे चित्त शुद्ध होर्ते। भक्तीनें अनुभवा येतें। ईश तत्त्वाचे सामर्थ्य तें। उगी न करणें शब्दच्छल <br> ।।१०२।। <p>  स्वामीनरसिंहसरस्वतीपरी । आतां न कोणी भूमीवरी। जिकडे तिकडे डोंबारी। बसलेत सोंगे घेऊन <br>।।१०३।। <p>  कोणी म्हणे ब्रह्म साक्षात । मी सदा आनंद भोगीत। हें सत्य मानून त्याप्रत। दहीदुधानीं न्हाणिती <br>।।१०४।। <p>  शुद्ध ज्ञान झाल्यावर । जग संपतें साचार। तेथें उपाधीचे प्रकार। मुळीं दृष्टी पडणें नसे <br>।।१०५।।  <p> महती हिंदुधर्माची। अवघ्या जगत्रयीं थोर साची । म्हणून टवाळी तयाची। कदापिहि करूं नका <br>।।१०६।। <p>  सांग कर्म आचरावें। विठ्ठलाचे भक्त व्हावें। मग ज्ञानास अनुभवावें। डोलत रहावे निजानंदी <br>।।१०७।। <p>  जेथें अहंकाराची छटा। तो ब्रह्मज्ञानी मूळ खोटा। तो अभक्तीच्या चालवी वाटा। बुडवी परी आपणास <br>।।१०८।। <p> म्हणून हिंदुधर्माला । तुम्ही न न्यावें रसातळा । पाहून वेदशास्त्राला । जनरीतीं वर्तावें <br>।।१०९।। <p>  तरीच या व्रतादिकांची। महती तुम्हाला कळेल साची। संगत केल्या रात्रीची। सूर्य कोठून दृष्टी पडे <br>।।११०।।  <p> स्वस्ति श्रीगुरु चरित्रसारामृत। सदा ऐकोत भाविकभक्त । हेंच देवा विनवीत। अती आदरें दासगणू <br>।।१११।।  <p> 
		<p> ।। इति नवमोध्यायः    ।। शुभंभवतु ।। <br><p> ।। श्रीदत्तात्रेयार्पणमस्तु ।। श्रीहरिहरार्पणमस्तु ।। <br><p> 卐 卐 卐 卐 卐 <br><p> इति अध्याय समाप्तः <br> <p>
    </div>
        <button onclick="goToHome()">Go to Home</button>
    </div>

    <script src="../js/script.js"></script>
</body>
</html>
