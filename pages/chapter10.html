<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="../css/styles.css">
    <title>श्रीगुरुचरित्र सारामृत - अध्याय दहावा  - परान्नग्रहणासंबंधी श्रीस्वामींचा ब्राह्मणास उपदेश </title>
</head>
<body>
    <div class="container-heading" oncontextmenu="return false;">
        <h1> ।। अध्याय दहावा ।।  </h1>
        <div class="chapter-content"> 
		<p>।। श्रीगणेशाय नमः ।। <br> <p>
		<p> हे मनमोहना पुरुषोत्तमा । मला सद्भक्तीच्या सुखधामा। पांडुरंगा राघवा रामा। सर्व काल नांदवावें  <br> ।।१।। <p> एवढें तूं केल्यावर । मग कशाचा राहिला दर। तूं सर्वशक्ती सर्वेश्वर। भीमातटविहारिया  <br> ।।२।। <p> तूं माय मीं लेकरूं। नको मजसी दूरी धरूं । नको मजविषयीं कठोर करूं। चित्त आपुलें नारायणा  <br> ।।३।। <p> असो, नामधारका सिद्ध म्हणे। ऐक आतां सावधपणें। श्रीगुरुचे बोलणे। काय झालें ते बापा  <br> ।।४।। <p> नामधारका गाणगापुरीं। सहस्रभोजनें वरच्यावरी। होऊ लागली नरनारी। जाऊं लागले जेवावया  <br> ।।५।।  <p> नानाविध पक्वान्नें। मिळू लागली वस्त्राभरणें। म्हणून भोजनाकारणें। हपापती द्विज सदा  <br> ।।६।। <p> तों तया गाणगापुरांत। एक द्विज होता शुर्चिभूत। तो न जेवावया कोठे जात। कर्ममार्गी रत सदा  <br> ।।७।। <p> त्या द्विजाची बा नारी। मनीं जळफळे वरच्यावरी। पतीच्या हट्टा काय तरी। करूं मी हे देवदेवा  <br> ।।८।। <p> घरीं दारिद्रय अत्यंत। हा न जेवावया कोठें जात। सुंकले ही ना मजप्रत। नाकीं घालाया कारणें  <br> ।।९।।  <p>लुगड्यांस ठिगळें असंख्यात । तेंहि न दुसरें घरांत। एकचि त्या धुवोन नित्य। लागतें मशीं नेसावें  <br> ।।१०।।  <p>अन्न नाहीं वस्त्र नाहीं। मान मरातब तोहि नाहीं। पती न माझें ऐके कांही। बहुत जरी सांगितलें  <br> ।।११।।  <p>गांवीच्या त्या इतर स्त्रिया। नित्य जाती जेवावया। वस्त्राभरणें नेसोनियां। करिती संसार सुखाचा  <br> ।।१२।। <p> एके दिनी संगमावरी। श्रीगुरुकडे आली नारी। बोलली त्यातें मधुरोत्तरीं। महाराज माझें ऐका हों  <br> ।।१३।। <p> तुमच्या योगें गाणगापुर। झाले आहे वैकुंठनगर। सहस्रभोजनें वरच्यावर । होऊं लागली पक्वान्नाची  <br> ।।१४।।  <p> त्याठायीं माझा पती। जेवण्या न जाई निश्चिती। आणि त्यावीण मजप्रती । तेथें प्रवेश मिळेना  <br> ।।१५।। <p> ऐसें ऐकतां श्रीगुरु हसले। तिच्या पतीस पाचारिलें। आपुल्या जवळ बैसविले। आणि बोलले येणें रिती  <br> ।।१६।।  <p> हे द्विजवर्या सुजाणा। मान देऊनी माझ्या वचना। जाई उद्यां भोजना। सहस्रभोजनी कांतेसह  <br> ।।१७।।  <p> तों सहस्रभोजनीं देखिले। श्वानसूकर जेवू लागले। आपुल्या पात्रांमाजी भले । म्हणून किळस वाटली  <br> ।।१८।।  <p> न जेवतां तशीच उठली। निजपतीला सांगितली। गोष्ट जी कां घडून आली । ती सर्व विस्तारें  <br> ।।१९।। <p> दोघे आले संगमावर। स्वामीस केला नमस्कार। आणि घडलेला प्रकार। सर्व कांही श्रुत केला  <br> ।।२०।।  <p> मग श्रीगुरु म्हणाले द्विजस्त्रियेस । पुरली ना तुझी हौस । परान्नाचा केवढा दोष। उगीच नादीं पडूं नका  <br> ।।२१।। <p> ब्राह्मण स्वामीस म्हणाला। मीं होता नेम केला। परान्न न घेण्याचा भला। तो मोडला या काय करूं  <br> ।।२२।। <p> श्रीगुरुस्वामी दयाघन। त्याचें करिती समाधान। हा दोष तुज लागून। लागे न कदापि वत्सा रे  <br> ।।२३।। <p> आतां कर्माचा विचार । कथितों मी सविस्तर । तो ऐकें एकवार। म्हणजे सर्व कळेल तुला  <br> ।।२४।। <p> जो जन्मोनी द्विजयोनीं। निंदी वेदा लागूनी। अन्न बापा त्याचे सदनीं। कदापिही घेऊं नये  <br> ।।२५।। <p> अनुभवाविण शुद्ध ज्ञान। झालें जया लागून। वा जो असे आचारशून्य। त्याचें अन्न न घ्यावें कदा  <br> ।।२६।। <p> चार्वाक दुष्टदुर्मती। सत्पथाचा द्वेष करिती । किंवा जे पूर्वजां निंदिती। त्याचें अन्न घेऊं नये  <br> ।।२७।। <p> मातापित्याचा द्वेष करी। वा जो दंभाचार करी। रांड ठेवून त्यागिली नारी। त्याचें अन्न घेऊं नये  <br> ।।२८।। <p> चित्रकार शस्त्रधारी। वा वीणा तंबुरा ज्याच्या घरी। वा जो आख्याड्यांत कुस्ती करी। त्याचें अन्न सेवू नयें  <br> ।।२९।।  <p>येथें वीणा म्हणजे तंबुरा। भजनातील नाहीं खरा। जो भजनांत पंढरपुरा। भजनी लोक वापरती  <br> ।। ३०।। <p> तो किनरीचा द्योतक। भोपळ्यामुळे त्यास देख। वीणा हें नांव निःशंक। परंपरेनें प्राप्त झालें  <br> ।।३१।। <p> वीणा त्यालाच म्हणती । जो गायनाची करितो साथी। वारांगना त्यांनाच म्हणती। कीं ज्या नाचती सभेत  <br> ।।३२।। <p> उगीच नागपंचमीचा। नाच न येई त्यांत साचा। म्हणून वीणा शब्दाचा अर्थ भलता करूं नये  <br> ।।३३।। <p> गायक वादक नर्तक । वा जे करिती नाटक। त्यांच्या वीण्याचा निषेध देख। केला येथे सद्गुरूनीं  <br> ।।३४।। <p> तैसी मल्लयुद्धाची। निंदा येथें केली साची । परि न केली शक्तीची। हें येथें ध्यानीं धरा  <br> ।।३५।। <p> कुस्ती माजी ऐसें होतें। द्वेषी अंतःकरण बनतें। मोडण्या हातापायांतें। पाहती परस्परांच्या  <br> ।।३६।। <p> म्हणून कुस्ती त्याज्य धरिली । शक्तीची न निंदा केली। ती पाहिजे कमाविली। प्रत्येकानें शरिरांत  <br> ।।३७।। <p> वा जो मातापितरांतून। वेगळा राहे पुत्र जाण। वा जो लावी भांडण । बळेंच, त्याचें अन्न त्यागा  <br> ।।३८।। <p> जो खेळे सदा द्यूत । सच्छास्त्रांते निंदीत । स्वैराचारी मद्य पीत । त्याचें अन्न सेवू नये  <br> ।।३९।। <p> सदा करी राजसेवा। वैर आणी भावा भावा। वा जो कपटें साधी दावा । त्याचे अन्न सेवू नये  <br> ।।४०।। <p>  रसविक्रय हयविक्रय। गोविक्रय कन्याविक्रय। जो का ब्राह्मण करी पाह्य। त्याचें अन्न सेवू नये  <br> ।।४१।। <p> निजगुरुचा करी द्वेष । श्रुती शिकवी शूद्रास। द्रव्य घेऊन जपास। करी, त्याचें अन्न घेऊं नये  <br> ।।४२।। <p> जो न करी संध्या स्नान। वा पितरांचें तर्पण। अतिथीसी न देई अन्न। त्याचें अन्न सेवू नये  <br>  ।।४३।। <p> सुतकी निपुत्रिक रोगिष्ट । वा अंगी फुटले कुष्ट । वा जो अतिगर्विष्ठ । त्याचें अन्न सेवू नये  <br> ।।४४।। <p> मित्रद्रोही राजद्रोही। धर्मद्रोही आचारद्रोही। सन्नीती न ज्याचे ठायी। त्याचें अन्न सेवू नये  <br> ।।४५।। <p> पूर्वी नैमिष्यारण्यांत। ऋषी मिळाले समस्त। त्यामाजी प्रमुख सत्य। पराशर नाम ज्याचें  <br> ।।४६।। <p> सकळ मिळुनियां ऋषी। पुसती पराशरासी। ब्राह्मणाच्या आचारासी । विस्तारेंसी सांगणें  <br> ।।४७।। <p> त्यानें जें कथन केलें । तेंच मी सांगतो वहिले। इकडे अवधान आपुलें। असो दे कल्याण व्हावया  <br> ।।४८।।  <p> पंचपंच उषःकालीं। पाहिजे ब्राह्मणें त्यागिली। निद्रा ती आपुली । प्रतिदिनीं बापा रे  <br> ।।४९।। <p> पूर्वाभिमुख बैसावे। विधीनें हरिहरास स्मरावें। पुण्यश्लोक राजे आठवावे। नलादिक  <br> ।।५०।। <p> पतिव्रता नारद तुंबर। सप्तऋषी सनत्कुमार। गोदावर्यादि तीर्थे थोर। प्रातःकाळी स्मरावीं  <br> ।।५१।। <p> शय्येवरून उठावें। आचमन तें करावे। शौचविधीस सारावें। वाळल्या पत्री वनामध्यें  <br> ।।५२।। <p> शीतोदकें करणें स्नान। जलप्रवाहीं जाऊन । नसल्या तनूस समाधान। उष्णोदकें करा घरी  <br> ।।५३।। <p> स्नानविधी हाच बरवा। जलीं तीर्थसमूह आठवा । जलाविषयीं भाव व्हावा । जल तीर्थाचे म्हणूनी  <br> ।।५४।।  <p> ब्रह्मचारी जो कां नर। त्यानें करावे एकवार। सकाळीं माध्यान्ही साचार। स्नान करणें गृहस्थानें  <br> ।।५५।। <p> वानप्रस्थ संन्यासी जन । यांनी करावे त्रिकाल स्नान। तिन्ही वेळा संध्यावंदन। करणें ऋतुकालीं ब्राह्मणांनी  <br> ।।५६।। <p> ढेकर शिंक वात सरता। आचमन करावें सर्वथा। हें न घडे तरी, हातां। लावणे सव्य कानासी  <br> ।।५७।। <p> ब्राह्मणाच्या उजवे कानी। सप्त देवता असती जाणी। स्नाना न मिळाल्या पाणीं। वायुस्नान करावें  <br> ।।५८।। <p> यज्ञोपवीत कानावरी। ठेवून शौचविधी करी। हें न करी त्या यमपुरी। अन्ती ठेविली निश्चयें  <br> ।।५९।। <p> संध्यास्नान यजनयाजन। वा इष्टदेवतेचें पूजन। भोजनसमयीं आल्या जाण। अतिथी परत लावू नये   <br> ।।६०।। <p> स्नान झाल्यावरी देखा। लावणें भाली भस्मादिका। आहे विभूतीसारखा। द्वारावतीचा धर्म तोहि  <br> ।।६१।।  <p> प्रत्यही करावें दंतधावन । तिथी पर्वणी पाहून। लिंबाचे ते काष्ठ जाण। दंतधावना योग्य असे  <br>  ।।६२।। <p>  		काष्ठं दंत घासावे। तें नैऋत्येस टाकावें। बारा चूळ भरावे। शुद्धोदकाने परियेसा  <br> ।।६३।। <p> अशक्त रोगी असल्या जाण। त्यानें करावे भस्मस्नान। अथवा हरिते आठवून। जलें सिंचावी निज तनू  <br> ।।६४।।  <p> करणें असल्या हजामत। त्याचें विधान ऐसें सत्य। रविवारीं करिता ज्वराप्रत । झालें समजा अवतणें  <br> ।।६५।।  <p> कान्तिहानीं सोमवारी। केल्या हजामत मंगळवारी। मृत्यू येईल निर्धारी। गुरुवारासी धनक्षय  <br>  ।।६६।। <p> शुक्रवारीं पुत्रघात। शनिवारी ओंगळ अत्यंत । बुधवारी केल्या हजामत । सर्वसुखे प्राप्त होती  <br> ।।६७।। <p> ऐसा श्मश्रू करण्याचा। विधी जरी आहे साचा। परि प्रसंग आल्या क्षौराचा। तेथें याचे महत्व नसे  <br> ।।६८।।  <p>स्नान केल्यावरी जाण। द्वादश टिळे करा धारण। केशवाचें करून स्मरण। भूषवावें ललाटस्थाना  <br> ।।६९।।  <p>नारायण नामें नाभीसी। माधवनामें हृदयासी। गोविंदनामें कंठासी। विष्णु नामें कटिप्रदेशा  <br> ।।७०।। <p> दक्षिण बाहूस मधुसूदन । वामबाजूस वामन। दामोदर उच्चारून। शिरस्थानीं गंध लावा  <br> ।।७१।।  <p> ऐसे टिळे लावितां। पातकें भस्म होती सर्वथा। ब्रह्मयज्ञ करण्या करितां । दर्भ दहा प्रकारचे  <br> ।।७२।।  <p> सर्व दर्भा माझारी। कुश प्रधान सर्वतोपरी। दर्भस्पर्श होती दुरी। पंच महापातकें  <br> ।।७३।।  <p> प्रातःस्नान करावें। परि सूर्योदयीं अर्घ्य द्यावें। जप करितां बांधावे। शिखा न ठेवा मोकळी  <br> ।।७४।।  <p> ब्राह्मणासी गायत्री। इतरांसी उपास्य मूर्ती । तिचे ध्यान निश्चिती। करावें फळ सारखेचि  <br> ।।७५।।  <p> संध्या वा करण्या ध्यान। एकान्त पाहिजे स्थान। महानद्यातटीं विशेष पुण्य। वा शिवविष्णूच्या राउळांत  <br> ।।७६।। <p> जप-ध्यानासी आसन। कंबलाचें योग्य जाण। काष्ठावरी बैसोन। जप केल्या दुःख भोगी  <br> ।।७७।। <p> वस्त्रासनीं बैसतां । प्राप्त होय दरिद्रता। दगडावरी तत्त्वता। व्याधी होय निश्चयें  <br> ।।७८।। <p> ज्ञानप्रकाश कृष्णाजिनी। व्याघ्रासनी मोक्ष जाणी। जप केल्या भस्मासनी। व्याधी जात रोकडा <br>।।७९।। <p> हा आसनाचा प्रकार। टाकून बाह्य व्यापार। चित्त करावें यत्नें स्थिर। उपास्यावरी सर्वदा <br> ।।८०।। <p> प्रभातीं उभे राहून। जप करावा माला धरून। जपकर्त्याचा कर जाण। बेंबी समोर पाहिजे <br>।।८१।। <p> जय करावा माध्यान्ही। आसनावरी बैसोनी। कर असावा हृदयस्थानी। मालेसह जपाचा <br>।।८२।।<p> मुखासी हात धरूनी। जप करावा अस्तमानीं। या जपाचे विधानीं। चूक केव्हाहि करूं नये <br>।।८३।। <p> जप कराया कारण। माला असावी शुद्ध जाण। स्फटिक मोती सुवर्ण। रुद्राक्ष तुलसी कमलाक्षाचिया <br> ।।८४।। <p> जप असावा नियमित। तेथें नसावे कमी जास्त। ध्येयमूर्ती ध्यानांत। आणूनि जप करावा <br>।।८५।।<p> इन्द्रियनिग्रह करावा। भोवती गलबला नसावा। जपकर्त्यांनें न ऐकावा। रजस्वलेचा शब्द कानीं <br>।।८६।।<p> सुतकी वा आचारहीन। याचें न व्हावें दर्शन । तेंच झाल्या आचमन । कर्ण स्पर्श करावा <br>।।८७।।<p> जप पूर्ण झाल्यावरी। माला ठेवून शिरावरी। जोडूनिया दोन्ही करीं। स्तवावी उपास्य देवता <br>।।८८।।<p> सविधी ऐसा जप करितां। दोष दुःख पळती तत्त्वता। जपाधिकार निगुता। आहे सर्व वर्णासी <br>।।८९।। <p> अग्निहोत्र द्विजासी। अवश्य पाहिजे निश्चयेसी । अवांतर त्रिवर्गासी। जपे त्यासी पुण्य लाधे <br>।।९०।। <p> नंतर करावें तर्पण। पितरासीं आठवून। म्हणजे झाला पितृयज्ञ । तीळ असावे तर्पणासी <br>।।९१।। <p> तीळतर्पण शुभदिनी। करूं नये जाण कोणी। रविवार शुक्रवार दिनीं । अष्टमी नवमी एकादशीला <br>।।९२।।<p> नंतर करावें तर्पण। यमाची नांवें घेऊन। तीं त्रयोदश असती जाण । ती ऐक अवधारा <br>।।९३।।<p> वैवस्वत सर्वभूतक्षयकर। काळनीळ परमेष्ठी औदुंबर। चित्रगुप्त वृकोदर । इत्यादिक बापा रे <br>।।९४।। <p> यमतर्पण जो का करी। अपमृत्यू होय दुरी। रोग पीडा शरीरीं। यम न होऊं देत त्याच्या <br>।।९५।।  <p> माघमासीं शुक्लपक्षांत। येतां अष्टमी तिथी सत्य। तर्पण भीष्माप्रीत्यर्थ। करितां पाप जाय वर्षाचें <br>।।९६।। <p> निरुपण ऐशा रिती। स्वामी नृसिंहसरस्वती। सांगतां त्या द्विजाप्रती। कर्म मार्ग अवघा <br> ।।९७।। <p> गुरुचरित्र ग्रंथांत। अध्याय छत्तिसावा थोर बहुत। जेथें कर्ममार्गाप्रत। सविधी निरोपिलें <br>।।९८।। <p> आतां अवघ्या कारण। हा मार्ग सुखद पूर्ण। घडोनिया कर्माचरण। प्राप्ती होईल हरीची <br>।।९९।। <p> प्रातःकाळीं प्रत्यहीं। उठोनिया अरुणोदयी। शय्येवरी बसून पाही। जप करावा उपास्याचा <br>।।१००।। <p> ऋषी राजे पुण्यश्लोक । तैसी पतिव्रता देख। अंजनीचा बालक । चिरंजीवा आठवावे <br>।।१०१।।  <p> नंतर शौचविधी करावे। अरण्यासी जाऊन बरवे। दंतधावन साधावे। कडुलिंबाच्या काडीनें <br>।।१०२।। <p> गुळणी करून द्वादश। प्रक्षाळावें मुखास। पाहून स्वच्छ जागेस। पूर्वाभिमुख बैसावें <br>।।१०३।। <p> जागा नसावी वर खाली। आसन घालून कांबळीं। कृष्णाजिन त्याच्या खाली। घातिले पाहिजे अवधारा <br>।।१०४।। <p> ऐशा आसनीं बसावें । पाय दोन्ही पसरावें । उदरचालन करावें । त्याची रीत ऐसी असे <br>।।१०५।।  <p> पोट न्यावें खपाटी। श्वास सोडूं नये ओठी। पुन्हा ते उठाउठी। पोकळ सोडूनि साफ करा <br>।।१०६।।  <p> वीस वेळ उदरचालन। मग करावें दोलासन। दोन्हीं कर महीस ठेवून। शरीर तें उचलावें <br>।।१०७।।  <p> मग करावी भ्रामरी। तोंड मिटून साजिरी। वायू आवाज कंठांतरी। व्हावा हा धर्म तिचा <br>।।१०८।।  <p> धौती त्राटक कपालभाती। जल-धौती वास-धौती। नौली आणि नौती। ऐसे प्रकार धौतीचे <br>।।१०९।।  <p> प्रतिपदा अष्टमी पौर्णिमा। तैशा वद्यपक्षाच्या उत्तमा। धौतीच्या चालविण्या नेमा। उक्त आमावस्या वर्ज्य असे <br>।।११०।।<p> एकेक तिथीस एकेक धौती। करणें आवश्य सविधी ती। महिन्यामाजी पाच होती। ज्या देती आरोग्या <br>।।१११।। <p> धौती म्हणजे धुणें। आपल्या शरिरा कारणें। बाह्यांग ते जलानें। आंतील धौतीनें शुद्ध होय <br>।।११२।।  <p> प्रकार कपालभातीचा। येणें रिती आहे साचा। जैसा भाता लोहाराचा। तैसा घ्यावा श्वास प्रथम <br>।।११३।। <p> आंत श्वास घेतल्यानंतर । करांगुष्ठ नाकपुडीवर। ठेवूनी एक्या भराभर। श्वास सोडावा दुसरीनें <br> ।।११४।। <p> ऐशा श्वासक्रियेप्रती । कपालभाती बोलती। ही क्रिया कफाप्रती । हटविते निश्चयें <br>।।११५।। <p> नाड्या मळानें व्याप्त होती। त्या मोकळ्या करी कपालभाती। हलकेपणा शरीराप्रती। देऊन हरी वातरोगा <br>।।११६।। <p> त्राटक नांव त्यांचेच बरवें। डोळे ताठ ठेवावे। एकाच ठाई चित्त लावावे। दृष्टीचें ते अवधान <br>।।११७।।  <p> प्रथमतः येईल पाणी। परि न मिटवावी पापणी। येणें दृष्टिचांचल्य मोडूनी। नेत्ररोग न होतात <br>।।११८।। <p> आतां जलधौतीचे लक्षण । आकंठ करावे उदकपान। तें ओकाऱ्या देऊन । सर्व बाहेर पाडावें <br>।।११९।। <p> जलधौती ऐशी करी । पोटदुखी होते दुरी । अजीर्णांश शरीरी । थोडा ही न उरवीत <br>।।१२०।।  <p> वासधौती नांव त्याचें। वस्त्र पातळ मलमलीचें । तीन बोट रूंदीचे । लांबी चाळीस हात जया <br>।।१२१।।  <p> तें अधणाचे पाण्यांत। उकळून पिळावे त्वरित । पद्मासनीं होऊनी स्थित। एक टोंक मुखी घाला <br>।।१२२।।  <p> तें टोंक अन्नापरी। लागावें गिळाया सत्वरी। आल्या मध्येंच ओकारी। तयालागीं मुळीं न भ्यावे <br>।।१२३।।  <p> हळूहळू संवय करून। तीस पस्तीस हात जाण। गिळावे फडक्या लागून। उदरशुद्धी व्हावया <br> ।।१२४।।  <p> तें नरडी बाहेर । करीं धरून साचार । ओढा हळूहळू , हा प्रकार । आहे वासधौतीचा <br>।।१२५।।  <p> आता प्रकार नौतीचा। येणें रिती होय साचार। चार बोटे रुंदीचा। मलमलीचा तुकडा घ्यावा <br>।।१२६।। <p> लांबी असावी दीड वीत। काथा काडी घालून त्यात। गुंडाळावे अती त्वरीत। लोणी तिसीं लावावें <br>।।१२७।। <p> आणि घालावें नाकांत। ती उतरवावी कंठात। दोन्ही टोका लावून हात। घुसळण करा हळूहळू <br>।।१२८।। <p> या नौतींने मेंदूची। शुद्धता ती होते साची। गंडमाळादिकांची। भिती धरणें मुळीं नको <br>।।१२९।। <p> आतां नौलीचें विधान बरवें। उभं राहून ओणवे। पोटाकडे लक्ष द्यावें। आंत ओढून उदराला <br>।।१३०।। <p> आणि करावें नलचालन। याचें नांव नौली जाण। ऐसें धौतीचें विधान। तिथी पाहून करणें कीं <br>।।१३१।।  <p> आतां पद्मासनीं बसल्यावर। एक्या नाकपुडीनें घ्यावा वर। आंगठा ठेवून दुसरीवर। श्वास तो बा हळूहळू <br>।।१३२।।  <p> मग नाकपुड्या दाबून दोन्ही। वायू करावा स्थिर जाणी। अंगठा येकीस दुसरीलागूनी। अनामिका आणि करांगुली <br> ।।१३३।। <p> नाकपुड्या दाबल्यावर । वायू करावा शरीरीं स्थिर। वायू ओढण्या लागे वर। जो कां वेळ लागला <br>।।१३४।।  <p> चौपट त्या वेळेचा। वायू करावा स्थिर साचा। पुढें वायू सोडण्याचा। प्रकार तो येणे रीती <br>।।१३५।।  <p> घेतल्याच्या दुप्पट वेळ। सोडण्यासी पाहिजे काळ। हा प्राणायाम प्रकार सकळ। परी हा शिकणें गुरुजवळीं <br>।।१३६।। <p> उगीच पुस्तका पाहून। करू नये आरंभ जाण। फायद्या ऐवजी नुकसान। होईल कीं शरीराचें <br>।।१३७।। <p> पंधरा दिवसां करा बस्ती। त्याची असे ऐसे रीती। सहा अंगुले घ्यावी ती। नळी कळकाची जाण पा <br>।।१३८।। <p> तिशीं तूप लावून। गुदामाजी घालणें जाण। जलीं ओणवे होवून । पाणी आंत ओढावें <br>।।१३९।। <p> घेववेल जितकें पाणी। आधीं आंत घेऊनी। तेथें थोडें कुंथूनी। सर्व बाहेर टाकावे <br>।।१४०।। <p> महिन्यांतून एकवार। धौती करावी साचार। त्या धौतीचे प्रकार। कथिले आहेत यापूर्वी <br>।।१४१।। <p> दिवसांतून प्राणायाम। तीन वेळा करणें उत्तम। करण्या चुकूं नये नेम। तो अखंड चालवावा <br>।।१४२।। <p> सर्वांगासन शीर्षासन। नियमे एकान्ती करून। कांही काळ थांबून। नंतर स्नान करावें <br>।।१४३।।  <p>  स्नानाचा तो प्रकार। पूर्वीच कथिला साचार। पूजा जप जाप्य इतर। यथाशक्ती सर्व करा <br>।।१४४।। <p> सात्विक अन्न सेवावें। राजस तामस टाकावें। मद्य मांस सेवू नये । कोणत्याहि विवेकीं <br>।।१४५।। <p> वयांत आल्या ब्रह्मचारी। त्यानें न निजावें गृहस्थाघरी। पटुत्व आपुल्या शरीरी। राखून विद्यार्जन करावें <br> ।।१४६।।  <p> गान वादन शिकू नये। अनीतिपथें चालू नये। शास्त्राभ्यास सोडू नये। कांहीं केल्या विबुध हो <br>।।१४७।। <p> दोन प्रहरा माधुकरी। उदरभरणा मागणें खरी। ऐसे वागतां ब्रह्मचारी। प्रतिसूर्य होईल <br>।।१४८।।  <p> गृहस्थाश्रमी जो का नर। त्यानें सर्वदा उपकार। करणें अनाथदुबळ्यावर। आला अतिथी न परतवणे <br>।।१४९।।  <p> यथाशक्ती दान द्यावें। गर्वरहित असावें। याचकांसीं न ताडावें । दुरुत्तरें केव्हाही <br>।।१५०।।   <p> स्त्रीसंग प्रतिदिवशी। करणें घातक परियेसीं। तेथें तीव्रतर नेमासी। धारण केले पाहिजे <br>।।१५१।। <p> दशमी एकादशी द्वादशी। पौर्णिमा आमावस्येसी । व्यतिपात वैधृतीसी। स्त्रीसंग करू नये <br>।।१५२।।  <p>पितृतिथी कुयोग इतर । टाळावें की साचार। उगीच कुशीत घेऊन नार। न पहुडावें कदाही <br>।।१५३।। <p> ऋतुकाली भोग द्यावा । संततीसाठी बरवा। उगीच कामराजाची सेवा। करण्या संग करूं नये <br> ।।१५४।।  <p> या एका स्त्रीसंगापरी। गोष्ट घातक नाही दुसरी। शुक्रघात झाल्यावरी। रोग अवघे बळावती <br> ।।१५५।। <p> मैथुनाचा प्रेमा ज्यासी। तो होय अल्पायुषी। म्हणून या स्त्रीसंगासी। गृहस्थानीं जपावें <br>।।१५६।। <p>जाच न करावा स्त्रियेस । प्रेमें वागवावें तीस। पाहून परक्या नारीस। विकारवश होऊं नये <br>।।१५७।। <p> कोणी पाहुणा आला घरा। त्याच्या घेणे समाचारा। आलेला न लावणें माघारा। अतिथी भोजनसमयींचा <br> ।।१५८।। <p> आपुली प्राप्ती पाहून। करावा कीं खर्च जाण। उगीच कर्ज काढून । उधळेपणा करूं नये <br> ।।१५९।। <p> वा दुसऱ्याचा करुनी घात। आपुला न करणें सौरांत। प्रापंचिक सुखे क्षणिक सत्य। हे कदापि विसरूं नये <br>।।१६०।।  <p>पारमार्थिक पुस्तकें वाचावीं। कलांत निपुणता नांही बरवी। शास्त्रशोधनी असावी। बुद्धी संलग्न सर्वदा <br>।।१६१।। <p> संपन्नता असल्यावर । घ्यावा आप्तांचा समाचार। नीतिमान होतील पोरं । ऐसी क्रिया करावी <br> ।।१६२।। <p> बाळें वडिला वंदावे। कुलधर्म ना चुकवावे। न्यायदृष्टीनें सम पाहावें। गृहस्थांनी जगाला <br>।।१६३।। <p> ऐसें वागे तो गृहस्थ। बाकीचे की पशू सत्य। त्याशीं शास्त्राचें हृद्गत। नाहीं कळणार कदापि <br>।।१६४।। <p> धेनूं असावी दारात। वृन्दावन तें अंगणांत। गोमय घालून उदकांत। सडा प्रभाती घालावा <br>।।१६५।। <p> त्रिकाल देवपूजा करावी। पूजा न करितां जो जेवी। तो यमपुरी भोगी बरवी। हे निश्चये जाणावें <br>।।१६६।। <p> पूजेचे सहा प्रकार। नारायण अग्नि दिनकर। धेनू आणखी गुरुवर। योग्य पूजा करावया <br>।।१६७।। <p> पूजा शाळिग्रामाची। स्त्रियांनी न करणे साची । धूपदीप नैवेद्याची। पूर्तता करा स्वशक्तीने <br>।।१६८।। <p> जीं कां फुले असतील शिळी। तीं वाहूं नये कदाकाळीं। वा भोके पडलेलीं। बिल्वपत्र तुलसी असाव्या <br>।।१६९।। <p> तांबूल नैवेद्य दक्षिणा। करूनिया समर्पणा। मग करावी प्रार्थना। सद्भावेसी देवास <br> ।।१७०।। <p> गोग्रास द्यावा धेनूस। अतिथीपूजन विशेष। ऐसें चालतां गृहस्थास। अनायासे मोक्ष लाथे <br>।।१७१।। <p> भोजनपात्रा खालीं जाणी। मंडल करावे चतुष्कोनी। अवघ्या द्विजवर्यांनी। त्रिकोणीं मंडल क्षत्रियाला <br>।।१७२।। <p> वर्तुलाकार वैश्यासीं । अर्धचंद्र शूद्रांसी। केल्या न जरी मंडलासी। तरी अन्न होय बाधित <br>।।१७३।। <p> दक्षिणाभिमुख बैसून । सदा करावें भोजन । रजत वा सुवर्ण । याचें पात्र असावें <br>।।१७४।। <p> 	वा पत्रावळ पळसाची। अवघ्यामधे शुद्ध साची। गृहस्थे तामपात्राची। भोजनीं योजना करूं नये <br>।।१७५।। <p> यतीलागी सुवर्ण रजत। पात्र आहे अनुचित। त्यजणें कांस्यपात्राप्रत। यत्ती ब्रह्मचारी विधवानीं <br>।।१७६।। <p> सवें घेऊन बाळकासी। जेवू नये श्राद्धदिवसीं । भोजन करतां वाणीसी। मौन असावें सर्वदा <br>।।१७७।। <p> स्मशानीं देवालयीं शयनस्थानीं। भोजन करूं नये कोणती। वा चांडालाचे पडलें नयनीं। तें अन्न घेऊं नये <br> ।।१७८।।  <p> कृष्णवस्त्र नेसून । न करावें भोजन । स्वस्त्रियेचे वांचून । उच्छिष्ट कोणा देऊं नये <br>।।१७९।।  <p> आतां निषिद्ध अन्नाचे प्रकार। सांगेन ऐका साचार। गणअन्न आणि लवण फार। घातलें तें निषिद्ध <br> ।।१८०।।  <p> मुळा कांदा लसूण गाजर। वा श्वेतभोपळा साचार। वा म्हशीचे क्षीर। निषिद्ध ऐसें समजावें <br> ।।१८१।। <p> शिळें ताजें एक्या ठायीं। तेंहि अन्न निषिद्ध पाही। मात्र लाही पिठास नाहीं। शिळें ताज्याचा दोष पहा <br>।।१८२।।  <p> तिळमिश्रित भोजन। रात्रीं न करावें जाण। आतां तांबुलाचे महिमान । ऐका सांगतो तुम्हातें <br> ।।१८३।। <p> भोजनोत्तर विडा खावा। त्रयोदशगुणी बरवा। परि तो आवर्जून त्यागावा। यती ब्रह्मचारी विधवांनीं <br>।।१८४।।  <p> ऐसा दिनचर्येचा प्रकार। अस्तमानीं संध्या झाल्यावर । रात्र होतां एक प्रहर। क्षीरभोजन करावें <br>।।१८५।।  <p>भोजनोत्तर वेदाध्ययन। वा शास्त्राचे शोधन। वा प्रेमळपणें हरिभजन। एक प्रहर करावें <br> ।।१८६।। <p> नंतर जावें शयनागारीं। पहुडावें खाटेवरी। ती नसावी साजिरी। पिंपळ औदुंबराची <br> ।।१८७।।  <p> खाट विणावया देखा। शुभ मूहूर्त पाहिजे निका। रविवारी लाभ देखा। सोमवारी सकळ सुखें<br> ।।१८८।।  <p> दुःख भौमवासरीं। महा पीडा बुधवारीं। सहा पुत्र नांदतील घरीं। गुरुवारी बाज विणल्यास <br> ।।१८९।।  <p> मंदवारी खाटेप्रत। विणल्या निःसंशय मृत्यू येत। असो द्या ध्यानांत। निजकल्याण व्हावया <br>।।१९०।। <p> स्वगृहीं करता शयन। उसें पूर्वेस करावें जाण। श्वशुरगृहीं दक्षिण। प्रवासासी पश्चिम पहा <br>।।१९१।। <p> उत्तर-दक्षिण केव्हांहि। उसें आपुले करूं नाही। शय्या असावी निर्भय ठायी। ते ऐका सांगतों <br>।।१९२।।  <p> तळे वारूळ नदी-तीर। धान्याची रास साचार। सर्वदा वर्ज्य मोडकें घर। तेथें शयन करूं नये <br> ।।१९३।। <p> योग्य ऋतुकालावांचुन। योग्य नव्हे स्त्रीगमन। कांतेस असल्या चतुर्थदिन। अल्पायुषीं पिंड उपजे <br>।।१९४।।  <p> पांचव्या दिशीं कन्यका। सहाव्या दिवशी पुत्र देखा। सोळा दिवस राहे निका। ऋतुकाल स्त्रियांचा <br>।।१९५।। <p> या पुढे मैथुन करणें। म्हणजे चर्म चिवळणें। वागल्या गृहस्थ रीती येणें। सर्व सुखा पावेल तो <br> ।।१९६।।  <p> वानप्रस्थ जो कां नर। त्यानें यात्रा कराव्या निरंतर। अध्यात्मिक ग्रंथ वरचेवर। वाचून मनन करावें <br>।।१९७।। <p> एकभुक्त असावें। स्त्रियांसी न बोलावें। वितंडवादी न पडावें । वानप्रस्थ केव्हाहीं <br>।।१९८।। <p> संन्यासदीक्षा घेतल्यावरी। परिभ्रमण करावें भूमिवरी। एक्याच ग्रामाभीतरीं। तीन दिवस राहूं नये <br>।।१९९।। <p> चौथा दिवस उगवता । पुढें जावें तत्त्वतां । मात्र चातुर्मास येतां। दोन मास रहावें <br>।।२००।। <p> ऐसे नियम जे आचरती। ते सर्वदा सुखी होती। श्रीनृसिंह सरस्वती। ऐसें बोलले विप्राला <br>।।२०१।। <p> हा गुरुचरित्रग्रंथाचा। छत्तीस सदतीस अध्यायांचा। सारभाग साचा। हैं न माझ्या कल्पनेचे <br>।।२०२।। <p> योगभाग या माझारी। आसन विधी निर्धारी। तो मात्र ग्रंथांतरीं। नाही मूळचा <br>।।२०३।।  <p> परी समयानुरोधेंकरून। तो येथे केला कथन। जेणें आरोग्य रक्षण। होऊनि चित्त स्थिर होई <br>।।२०४।। <p> असो श्रीगुरु त्या ब्राह्मणासी। म्हणती न जावें भिक्षेसी। आचरूनियां नियमासी। गृहींच सुखी असावें <br>।।२०५।।  <p> हें नियम आचरितां। तो वंद्य होय सर्वथा। देव ऋषी सिद्ध संता। ये विषयी शंका नको <br>।।२०६।।  <p> ऐसें वचन ऐकून। स्वामीस केलें साष्टांग नमन। गृहीं त्याच्या धन धान्य। संपत्ती संतती सर्व आली <br>।।२०७।।  <p> स्वामी नृसिंहसरस्वती। साक्षात असे दत्तमूर्ती । येथे जे संशय वहाती । ते बुडतील निश्चयें <br> ।।२०८।।  <p> सांप्रत या भूमिवर । दत्त अवतार झाले फार । या भोंदूंचा विचार । येथें मुळीं करणें नको <br>।।२०९।। <p> इति श्रीगुरुचरित्र सारामृत। सदा ऐकोत भाविक भक्त। हेंच मागे जोडूनि हात। विठ्ठलासी दासगणू <br> ।।२१०।। <p> 
		<p> ।। इति दशमोध्यायः    ।। शुभंभवतु ।। <br><p> ।। श्रीदत्तात्रेयार्पणमस्तु ।। श्रीहरिहरार्पणमस्तु ।। <br><p> 卐 卐 卐 卐 卐 <br><p> इति अध्याय समाप्तः <br> <p>
    </div>
        <button onclick="goToHome()">Go to Home</button>
    </div>

    <script src="../js/script.js"></script>
</body>
</html>
