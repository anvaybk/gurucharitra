<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="../css/styles.css">
    <title>श्रीगुरुचरित्र सारामृत - अध्याय तिसरा  - नरहरीचे (नृसिंहसरस्वतींचे) उपनयन</title>
</head>
<body>
    <div class="container-heading" oncontextmenu="return false;">
        <h1> ।। अध्याय तिसरा ।। </h1>
        <div class="chapter-content" oncontextmenu="return false;"> 
		<p>।। श्रीगणेशाय नमः ।। <br> <p>
		हे कमलनाभा आनंदकंदा। हे सच्चिदानंद गोविंदा। भक्तीचिया मकरंदा। मम मुखीं घाल पांडुरंगे <br> ।।१।।<p> नामधारका सावधान। श्रीगुरुनिघाले तेथून । गिरीपर्वतीं नारायण। येऊनिया पाहिला <br>।।२।। <p> तेथें राहिले चार मास। कृतार्थ केले कैलास। पुढें निवृत्तिसंगमास। येते झाले शीघ्रगती <br>।।३।। <p> तेथून पुढें कुरवपूर । पवित्र कृष्णाबाईचे तीर। यात्रा लोटे अपार । श्रीगुरूंचें दर्शना <br>।।४।। <p> श्रीपादवल्लभ यति। साक्षात् असे दत्तमूर्ति। जे जे चरणां लागती। ते ते पावले इच्छित फळा <br>।।५।। <p> श्रीपाद सौख्यदिनकर। तेथे दुःखरूप अंधार। कोठूनि रहावा साचार। धन्य महिमा सद्गुरूचा <br>।।६।। <p> असो तया कुरवपुरीं। एक विप्र सदाचारी। संतती त्याची न वाचे खरी। उपजतां मृत्यू येतसे <br>।।७।। <p> उभयतांनी नाना देवता। आराधिल्या पुत्राकरितां । दैवगति नये वारितां । कोणा सद्गुरूवांचून <br>।।८।। <p> एक पुत्र झाला त्यासी। तो मंदमति दुर्गुणराशी। तया पाहून पित्यासी। दुःख होई अनावर <br>।।९।। <p> कशीबशी मौंज केली। विद्या शिकविण्या सुरूवात झाली। परि पुत्राकारणें ग्रहण मुळीं। ती विद्या होईना <br>।।१०।। <p> पिता ताडी वरचेवर। तें पाहून घाबरे फार। तयाची माता साचार। दुःख पुत्राचें न पाहवें <br>।।११।। <p> निर्धार करूनि एके दिनीं । विनवी निज पतीलागुनी। पतिराया आजपासूनि । तुम्ही पुत्रा न ताडावें <br>।।१२।। <p> हें न जरी मानाल। तरी विपरीत होईल । श्रीकृष्णेचें पाहून सलिल। जीव आपुला त्यागीन मी <br>।।१३।। <p> ऐसें कांता-वचन ऐकतां । विप्र न ताडी सर्वथा। त्या मतिमंद आपुल्या सुता। परि चित्तीं जळफळे <br>।।१४।। <p> त्याच्या चिंतेकरून । विप्र पावला असे मरण। निंदू लागले अवघे जन । गांवीचे त्या कुमारा <br>।।१५।। <p>  तू सूर्यापोटी शनैश्वर। वा हिऱ्यापोटी जन्मली गार। तूं दो पायाचा खर। धोंड्यापरी जन्म तुझा <br>।।१६।। <p>  एके दिनीं ऐसें झालें। मायपुत्र दोघे आले। जीव देण्याकारण भले । कृष्णाबाईचे तीरावरी <br>।।१७।। <p>  तेथें श्रीपादवल्लभ यती। स्नान करीत होते प्रभातीं। पाहून ती सद्गुरूमूर्ति। दोघे पायीं लागले <br>।।१८।। <p>  आम्ही जीव द्यावया। सिद्ध जहालो सद्गुरूराया। परि याचा दोष जाया। उपाय कांहीं सांगणें <br>।।१९।।  <p> दोष आम्हां न लागावा । ऐसा उपाय सांगावा । पुढचे जन्मीं देवदेवा । ब्रह्मवेत्ता पुत्र होवो <br>।।२०।।  <p> तोही बाळपणांत। हे मी मागतें तुजप्रत। तें ऐकतां सद्गुरूनाथ। ऐसें बोलू लागले <br>।।२१।। <p> श्रीकृष्ण गौळिया घरीं। ज्या व्रते आले भूमीवरी। तें मी सांगतो माझ्यापरी। जेणें पुत्र होय तुज <br>।।२२।।  <p> पूर्वी अवंतीनगरांत। चंद्रसेन नामें नृपनाथ। त्याचा मणिभद्र सखा सत्य। शिवभक्तिपरायण <br>।।२३।। <p>  एक माणिक त्याचे जवळीं। देता झाला चंद्रमौळी। या माणिकाची गोष्ट आगळी। किती सांगू तुजलागी <br>।।२४।। <p>  प्रकाश त्या माणिकाचा। ज्या वस्तूवर पडे साचा। ती ती वस्तू सुवर्णाचा। भाग होऊन बैसत <br> ।।२५।। <p>  त्या माणिकाकारण। कित्येक राजे इच्छिती जाण। परि ना प्राप्त म्हणून। आले एकदां लढावया <br> ।।२६।। <p>  ते दिवशीं शनिवार । तिथी त्रयोदशी साचार। पूजना बैसला नृपवर। महाकाललिंगाच्या <br> ।।२७।। <p>  तें गौळियाच्या कुमारांनी। निज नयनीं पाहूनी। तैसेचि येऊनियां वनीं। पूजन त्यांनीं आरंभिलें <br> ।।२८।।  <p> अस्तमानाच्या वेळेला। त्या गौळियांच्या बालकाला। धुंडित समुदाय येता झाला। त्यांच्या आप्तवर्गाचा <br>।।२९।।  <p> अवघ्या गोपकुमारांसी। घेऊन गेले गेहासी। त्यापैकी एक तया स्थलासी। लिंगापाशींच बैसला <br> ।।३०।। <p> त्याची माता तयाप्रत। बहुप्रकारें विनवित। परि तो न हाले यत्किंचित। गेहा न येई सर्वथा <br>।।३१।।  <p> म्हणून माय रागावली। पूजा अवघी मोडली। लिंगशाळुंका फेकून दिधली। तेणें बाळ दुःखी झाला <br>।।३२।।  <p> फ्र हरहर म्हणूनी आक्रंदत। डोके आपटोनियां घेत। तें पाहून पार्वतीकांत। काय करता जाहला <br>।।३३।। <p> रत्नखचित मंदिर निर्मिलें। आंत तेजायमान लिंग भलें। ज्याच्या प्रकाशे व्यापिलें। अवघे तें उज्जयिनीनगर <br> ।।३४।।  <p> सूर्यप्रकाशापरी। हा प्रकाश कोठून तरी। आला रात्रींचे अवसरीं। म्हणून पहावया जन धांवले <br>।।३५।। <p>  इकडे गोपकुमारा कारण। प्रसन्न झाला पंचवदन। वर माग म्हणून। बोलला त्या बाळकासी <br> ।।३६।। <p>  कुमार म्हणे गंगाधरा। पूजा भंगाचा दोष जरा। लागो न माझ्या जननीस हरा। हेंच मागणें तुजप्रती <br> ।।३७।। <p>  तथास्तु बोलला भगवान् । समस्त राजे मंदिर पाहून । त्या गोपकुमाराचें वर्णन। मुखें करून लागले <br>।।३८।। <p>  ऐसें शनिप्रदोष व्रत। तें तूं करावें यथास्थित। तुझी इच्छा उमानाथ। पुरविल गे पुढील जन्मीं <br>।।३९।। <p>  ऐसें म्हणून श्रीपाद यती। पुत्राचे शिरीं हस्त ठेविती। तैं वेदत्रय येऊन व्युत्पत्ति। कळली तया कुमारातें <br>।।४०।। <p>  अवधें ज्ञान त्यासी आलें। अजाणपण निमालें। ऐसें श्रीपाद वल्लभें कौतुक केलें । कुरवपुरीं कृष्णातीरीं <br> ।।४१।। <p>  त्या विप्रस्त्रीनें अर्चन। शनिप्रदोषीं केलें जाण। श्रीपादवल्लभा मानून। नीळकंठ पशुपती <br>।।४२।। <p>  ऐसा गुरुकृपेचा महिमा। ऐक नामधारका शिष्योत्तमा। गुरुभक्तीचा ज्यास प्रेमा। तो सर्वत्र वंद्य होई <br>।।४३।।  <p> तया कुरवपुरांत। एक रजक होता भक्त। श्रीपादचरणी प्रेम अमित। जडलें होतें तयाचें <br>।।४४।। <p>  तों एके दिनीं ऐसें झाले। एक बादशहा तेथें आले। जलविहार करूं लागले। स्त्रियांसवें कृष्णेंत <br> ।।४५।। <p>  त्या यवनभूपाच्या वैभवासी । पार न लागे निश्चयेसी । हत्ती घोडे दासदासी। सेवेस त्याच्या तत्पर <br> ।।४६।। <p> तें पाहून रजक म्हणे। कोणतें पाप केलें येणें। मानवदेहा येऊन भोगणें। वैभव तरीच कृतार्थता <br>।।४७।।<p> ती इच्छा रजकाची। श्रीपादवल्लभें जाणली साची। ईश्वरा जाणल्या कोणची। गोष्ट आहे अशक्य सांगा <br> ।।४८।।  <p>  नित्याप्रमाणें दंडवत। रजक घाली श्रीपादाप्रत। तैं बोलले सद्गुरूनाथ। रजकास येणें रितीं <br> ।।४९।।  <p>  तुझी इच्छा मी जाणिली। होशील बापा वैभवशाली। जा वैदुरानगरीं यवनकुलीं। सर्व वैभव भोगावया <br>।।५०।।  <p>  तेथें माझें दर्शन। होईल पुन्हां तुजकारण। त्यावेळी ब्रह्मज्ञान। होऊन मुक्त होशील तूं <br>।।५१।।  <p>  मीहि नृसिंहसरस्वती। नामें होणार आहे यती। ऐसें श्रीपादवल्लभ सांगती। तया रजकाकारणें <br>।।५२।।  <p>  पुढें रजक पंचत्व पावला। आश्विन वद्य द्वादशीला। श्रीकृष्णेच्या पवित्र जलां। श्रीपाद झाले नाहींसें <br>।।५३।।  <p>  म्हणजे श्रीपाद झाले अदृश्य । तया कुरवपुरास । जे कां भक्तविशेष। त्यांना भेटी होतसे <br>।।५४।।   <p> एक कश्यपगोत्रीचा। विप्र वल्लभेश नांवाचा। धंदा व्यापार करणेचा। होता त्याचा शिष्योत्तमा <br>।।५५।।  <p>  तो प्रतिवर्षी कुरवपुरीं। येतसे कृष्णातीरीं। श्रीपादचरणीं ज्याची खरी होती निष्ठा अलोट <br>।।५६।।   <p> त्यानें एकदां नवस केला। जरी मजसी विपुल मिळाला। पैसा तरी मी या स्थळां। ब्राह्मण संतर्पण करीन कीं <br>।।५७।।  <p>  घालीन सहस्रभोजन। कुरवपुरासी येऊन । सर्वदा श्रीपादचरण। चिंतित होता मानसीं <br>।।५८।।   <p> इच्छा त्या सद्भक्ताची। श्रीपादवल्लभे पुरविली साची। म्हणून नवस फेडण्याची। आला तयारी करून तो <br>।।५९।।  <p>  बरोबर घेतले बहु धन। निघाला कुरवपुराकारण। तें तस्करांनीं पाहून। पंथी त्यासी गांठिलें <br>।।६०।।  <p>  तस्कर म्हणाले आम्हीं। यात्रेकरू आहोंत पाही। जातो कुरवपुराठायीं। श्रीपादाच्या यात्रेस <br>।।६१।।   <p> दोन रात्र बरोबर ।। होते ते तस्कर । । एका रात्रीं भयंकर ।। प्रसंग आणिला तस्करें <br>।।६२।।  <p> वल्लभेशाचा कंठनाळ। तस्करें छेदिला तात्काळ । घेऊनियां धन सकळ । जाऊं लागले अधम ते <br>।।६३।। <p> ऊ तों श्रीपादवल्लभे त्याप्रति। येऊन आडविलें पंथीं। होता जो का त्रिशूळ हातीं। त्यानें तस्कर ठार केलें <br>।।६४।।  <p> भक्तसंकटाकारण ।। आले श्रीगुरु धांवून ।। मूर्ति तेजायमान ।। जटाभार मस्तकीं <br>।।६५।। <p>  शूल तो सव्य हातीं। ऐसी प्रगटली गुरुमूर्ती। एका तस्कराचे हातीं। विभूति त्यानें दिधली <br>।।६६।।  <p> आणि म्हणाले या विभूतीस। लावी वल्लभेशाच्या कंठास। तेणें होईल सजीव खास। तो आहे भक्त माझा <br>।।६७।।  <p> कंठा विभूति लावितां। वल्लभेश झाला उठून बसता। आणि झाला विचारिता। त्या उरलेल्या तस्करासी <br>।।६८।।  <p> या तस्करा कोणी मारलें। कोणीं मजला सजीव केले। हें सर्व सांग वहिलें। ऐकण्या मी आतुर असे <br>।।६९।। <p>  तस्कर बोले त्यावरी। एक आला जटाधारी। शूल घेऊनियां करीं। तस्करातें मारावया <br>।।७०।।  <p> हे चारी तस्कर। तयानीच केले ठार । विभूति लावितां तव शरीर। सजीव झाले मागुतीं <br>।।७१।।  <p> ऐसा वृत्तांत ऐकिला। वल्लभेश आनंद पावला। म्हणे सदुरू माझा शिणला। येथे येऊन प्रत्यक्ष <br>।।७२।।  <p> धन्य धन्य तूं तस्कर। नयनीं पाहिले गुरुवर। महादोषही होती दूर। सद्गुरूच्या स्मरणमात्रं <br>।।७३।। <p>  पुढे तो वल्लभेश ब्राह्मण। आला कुरवपुरालागुन । घातिले सहस्रभोजन। ऐसा महिमा सदुरूचा <br>।।७४।। <p>  ऐक शिष्या नामकरणी। सांगतों मी तुजलागुनी। श्रीपादवल्लभ गुप्तपर्णी। कुरवपुरासी राहिले <br>।।७५।। <p>  ज्या स्त्रीलागून। शनिप्रदोष व्रत कथिलें जाण। तीच जन्म घेऊन । आली जाण करंजपुरा <br>।।७६।। <p>  हें करंजपूर। उत्तरेसी माहुरगडाचे सान्निध्यासी। तेथें वाजसनीय शाखेसी। जन्म तिचा जहाला <br>।।७७।।  <p> नांव ठेविलें अंबिका। तीस दिधली माधवा देखा। तिच्या पोटीं झाला निका। अवतार श्रीदत्ताचा <br>।।७८।।  <p> उभयतां वयांत आल्यावर । अंबिकेस झाला कुमार। जो साक्षात् विधिहरिहर। जडजीवांते तारिता <br> ।।७९।। <p>पोर उपजतां क्षणीं। ओंकार वदते झाले वदनीं। तो चमत्कार पाहूनीं नयनीं। लोक विस्मित जहाले <br> ।।८०।। <p> एक दिवसाचें हें पोर। वदले कैसे ओंकार। हा न मानवी प्रकार । असावा कोणी सिद्ध योगी <br> ।।८१।। <p>  जन्म नांव शालिग्राम। लौकिकीं नरहरी उत्तम। धन्य तें करंज ग्राम। अवतार जहाला सद्गुरूचा  <br>।।८२।। <p>  मातापिता क्षणक्षणां। दृष्ट बाळाची काढती जाणा। जो सकल योगियांचा योगिराणा। त्यास दृष्ट होय केवीं  <br>।।८३।। <p>  असो अंबिका म्हणे माधवासी। दूध अल्प मम स्तनासी। म्हणून बालकाच्या पोषणासी। कांहीं योजना करा हो  <br>।।८४।।  <p> तें ऐकतां सद्गुरूमूर्ति। दाविण्या आपली प्रचिती। मातेच्या स्तना लाविती। हात आपुला सव्य पहा  <br>।।८५।। <p>  तों निघाल्या दुग्ध धारा। बत्तीस तेथें एकसरा। त्या पाहूनि प्रकारा। जननी विस्मय पावली  <br>।।८६।।  <p> आणि म्हणाली मनांत। हैं नोहे बालक सत्य। अवतरलासे श्रीदत्त । पांग माझा फेडावया  <br>।।८७।।  <p> असो एक वर्ष झाले। बाळ परि कांहीं न बोले। एक ओंकाराविण भले । जनकजननीं चिंतावली  <br>।।८८।।  <p>  जाणत्या पुसती समाचार। कशानें हा बोलेल कुमर। कोणी म्हणती पानावर । जेवू घाल पिंपळाच्या  <br>।।८९।।  <p> कोणी म्हणती कुलदैवता। तूं आपुली पूजी सर्वथा। तेणें होईल बोलता। हा बालक निश्चये  <br>।।९०।।  <p> ऐसीं सात वर्षे झालीं। जननीजनकां चिंता लागली। हा मुका आहे मुळीं। कैसी करूं मुंज याची  <br>।।९१।।  <p>  गायत्रीचा उच्चार। झाला पाहिजे साचार । ईश्वर कोपला आम्हांवर। पुत्र मुका दिधला   <br>।।९२।।  <p> शनिप्रदोष व्रत केलें । मूल मुकें जन्मलें। अवघे यत्न व्यर्थ गेले। हाय हाय रे दुर्देवा  <br>।।९३।।  <p>  जननीचा पाहून शोक। बाळ करी कौतुक। लोहार्गळा घेऊन एक। आला घरांतून जननी पुढें  <br> ।।९४।।  <p> ती लोखंडाची पहार। सद्गुरूचा लागतां कर। होऊनि बसली भांगार। जननी कौतुक करितसे  <br>।।९५।।  <p> हें वृत्त निवेदन । केलें पतिकारण । मग तो माधवनामें ब्राह्मण । काय करी तें ऐका  <br>।।९६।। <p>  तुकडा घेऊनीं लोखंडाचा। देई बाळकाचे करीं साचा। तोहि झाला सुवर्णाचा। हें त्यानें पाहिलें  <br>।।९७।। <p>  माधव म्हणे कांतेसी। हा कुलदीप आपुले वंशीं। मानव लेखूं नको यासी। याची योग्यता थोर असे  <br>।।९८।। <p>  मातापित्याकारण। सद्गुरू सांगती करून खूण। माझें मौंजीबंधन । करा म्हणजे बोलेन मी  <br>।।९९।। <p>  व्रतबंध होतां क्षणीं। बाळ बोलला वेद वाणी। त्या श्रीनरहरिचरणां लागुनी। नमन माझे हें असो  <br>।।१००।।  <p> अवघे लोक कौतुक करिती। हा दिवीचा देव निश्चिती। जडजीव उद्धराया भूमीवरती। मनुजरूपें अवतरला  <br>।।१०१।।  <p> मातेनें प्रथम भिक्षा घालितां। ऋग्वेद बोलला तत्त्वतां । द्वितीय भिक्षा पदरीं पडतां। वेद यजु बोलला कीं   <br>।।१०२।। <p>  तृतीयभिक्षासमयीं जाण। केलें सामाचें गायन। तें अवघ्यांनीं पाहून। जयजयकारें गर्जियेले  <br> ।।१०३।। <p>  मग मातेस गुरुमूर्ती। बोलते झाले येणें रीती। आम्हां आज्ञा द्यावी त्वरित गती। तीर्थाटण करावया  <br>।।१०४।। <p>  ते ऐकतां घाबरी झाली। माता बोलूं लागली। तूं आमची काठी भली। सोडून आम्हां जाऊं नको  <br> ।।१०५।। <p>  गुरु बोलती त्यावर। हा तुझा कोता विचार। तुम्हां पुत्र होतील चार। सेवा कर्ते सभाग्य  <br>।।१०६।।  <p> आमच्या नादीं न लागावें। आम्हां सुखें जाऊं द्यावें। गतजन्मीचे आणावे। विचार कांही मनांत  <br>।।१०७।।  <p> ऐसें म्हणून मस्तकावर। ठेविले झाले वरद कर। तयीं पूर्वजन्मींचा समाचार। सर्व कांही समजला  <br>।।१०८।। <p>  हा नोहे ब्रह्मचारी। श्रीपादवल्लभ निर्धारी। जो मी पाहिला कुरवपुरीं। श्रीकृष्णेच्या तटाकास  <br> ।।१०९।।  <p> शनिप्रदोष व्रत ज्यानें। सांगितलें मजकाजणें । ज्या व्रतप्रभावानें। हा आला मम पोटीं  <br>।।११०।। <p> ऐसें म्हणून सद्गुरूसी। नमन करी साष्टांगेसी। तूं पुत्र होऊनि माझ्या कुशीं। अवतरलास नांवाला  <br> ।।१११।। <p>  करावया तीर्थाटणा । आज्ञा मशी देववेना । हें ऐकून भाषणा । सदुरू करूं लागले  <br> ।।११२।।  <p> माते संसार मायामयी। यामध्यें न सार कांहीं। अशाश्वत देह हा पाही । याचा नाहीं भरंवसा  <br> ।।११३।। <p>  म्हणून शरीर जोंवर। तोंवरी परमार्थ व्यापार। करूनि घ्यावा झडकर। ऐसें वाक्य सुज्ञाचें  <br> ।।११४।।  <p> माता बोले त्यावरी। हें न मी कांहीं ऐके खरी। मला पुत्र झाल्यावरी। तूं जावें तीर्थाटणा  <br> ।।११५।। <p>  तें ऐकतां सद्गुरू हांसले । मातेप्रती म्हणाले। एक कां गे दोन मुलें । झाल्यावरी जाय मी  <br> ।।११६।।  <p> ऐसें बोलून राहिलें घरीं । त्या करंज ग्रामाभीतरीं। शिष्यशाखा जमली भारी। सद्गुरूचे समीप  <br>  ।।११७।।  <p> बाल वृद्ध ब्रह्मचारी। हंस परमहंस दंडधारी। अवघे येऊं लागले घरीं। विद्या शिकाया कारणें  <br> ।।११८।।  <p> सद्गुरूचें अमोघ ज्ञान। अज्ञान राहील कोठून। जेथें उगवला नारायण। तेथे तम कशाचा  <br> ।।११९।। <p>  असो गर्भिणी झाली माता। नवमास लोटले तत्त्वतां । प्रसूतीची वेळ येतां । जुळी मुलें दोन झालीं  <br> ।।१२०।। <p>  कांही दिवस गेल्यावर । बोलते झाले गुरुवर। जातों आम्ही महीवर। तीर्थाटण करावया  <br> ।।१२१।। <p>  आणिक होतील मुलगे दोन। आणि एक कन्या सुलक्षण। हे पूर्णायुषी अवघे जाण। होतील माते निःसंशय  <br>  ।।१२२।। <p>  सदा राहतील संपन्न। चिंता न स्पर्शेल यांलागून। बोल आपुले खरे करून । आतां आज्ञा देई मला  <br> ।।१२३।।  <p> ग्रामवासी अवघे मिळाले। आज्ञा देते जहाले। करंजाहून निघाले। गुरु उत्तर दिशेकडे  <br> ।।१२४।।  <p> जनक जननी बोळवित । आली सीमेपर्यंत। तेथें कौतुक केले अघटित । सद्गुरूंनीं ऐका तें  <br> ।।१२५।। <p>   त्रयमूर्तीचें दर्शन । मातापित्यासी देऊन । आनंदवना केलें गमन । वाराणशी क्षेत्रातें  <br> ।।१२६।। <p> काशीमध्ये ख्याती झाली। दर्शना येऊं लागली। ब्रह्मचारी हा चंद्रमौली। वाटूं लागला तयांना  <br> ।।१२७।। <p>  तेथें कृष्णसरस्वती। एक होता वृद्ध यती। त्याने सद्गुरूस केली विनंती । आश्रम घ्याया कारणें  <br> ।।१२८।। <p>  तुमचें वय आहे लहान । परि तेज देवासमान। ब्रह्मा विष्णु हरि आपण। आहात हैं मी समजलों  <br> ।।१२९।। <p>  शास्त्रकार संन्यास। न घ्यावा म्हणे कलीस। परि त्या रक्षण्या पंथास। शंकराचार्य यति झाले  <br> ।।१३०।।  <p> तैसें तुम्ही आतां व्हावें। संन्यासधर्मा रक्षावें। कोड आमुचें पुरवावें। होऊन कृपाळु स्वामिया  <br> ।।१३१।।  <p> श्रीगुरु म्हणाले अवश्य । तात्काळ घेतला संन्यास। तया वाराणशीक्षेत्रास । जान्हवीच्या तटातें  <br> ।।१३२।।  <p> कृष्णसरस्वती गुरु केला। तयीं नामधारक बोलला । दत्तात्रेयानें कैसा केला। सामान्य स्वामी निजगुरु  <br> ।।१३३।।  <p> सिद्ध म्हणती तयास। ऐक सांगतो गुरुपीठिकेस। या सद्गुरूच्या पीठास । प्रथमतः चढले शंकर  <br>  ।।१३४।।  <p> पुढे विष्णु कमलासन। वशिष्ठ पाराशर व्यास जाण। शुक गौडपाद सगुण। गोविंद शंकर त्यापुढें  <br> ।।१३५।।  <p> तेथून विश्वरूप पुढारी । ज्ञानबोध सिद्धगिरी । ईश्वरतीर्थ त्यावरी । नृसिंहतीर्थ नंतर  <br> ।।१३६।।  <p>  विद्यातीर्थ शिवतीर्थ । तेथून पुढें भारतीतीर्थ । त्याचा पुढें शिष्य सत्य । विद्यारण्य जाणपां  <br> ।।१३७।।  <p> नंतर श्रीपाद मुनि। विद्यातीर्थ त्यापासुनी। मलयानंद सद्गुणी। शिष्य त्याचा जाण पां  <br> ।।१३८।। <p>  देवतीर्थ सरस्वतीवृंद। तेथून सरस्वतीयादवेंद्र । तेथोनि शिष्य प्रसिद्ध। कृष्णसरस्वती जाण पां  <br> ।।१३९।।  <p> ऐशी गुरुची परंपरा। कथिली ती ध्यानीं धरा। कृष्णसरस्वतीपासून खरा। संन्यास मिळाला सद्गुरूते  <br> ।।१४०।। <p>  नाम नृसिंहसरस्वती । धारण केले देहाप्रती । बद्रिकावना गुरुमूर्ति । जाते झाले तेथून <br>  ।।१४१।। <p>  पुढें प्रयागक्षेत्रास। सद्गुरूनीं केला वास । तेथें माधव नामें विप्र त्यास। एक येऊन भेटला  <br> ।।१४२।। <p> सद्गुरूंनीं त्यावर। कृपा केली अपरंपार। संन्यास देऊन सत्वर। ब्रह्मज्ञान उपदेशिले  <br> ।।१४३।।  <p> नांव माधवसरस्वती। ठेविते झाले तयाप्रती। सद्गुरूची वर्णाया कीर्ति। वेदहि मुका होईल  <br>  ।।१४४।। <p>  या प्रयागक्षेत्रांत। शिष्य केले अगणित। त्यामाजीं मुख्य सात। त्यांचीं नांवें ऐक पां  <br>  ।।१४५।।  <p> मुख्य माधव सरस्वती। बाळसरस्वती कृष्णसरस्वती। उपेंद्रमाधवसरस्वती। सदानंदसरस्वती जाण पां  <br> ।।१४६।।  <p> ज्ञानज्योतीसरस्वती। पुढे सिद्ध मी एक निश्चिती । प्रयागाहून सद्गुरूमूर्ति। दक्षिण दिशेस निघाले  <br>  ।।१४७।। <p> मधलीं तीर्थं करून। आले करंजनगरालागून। तेथें जननीजनकांकारण। बहिणीभावांस भेटले  <br>  ।।१४८।।  <p> नागरिक अवघे आनंदले। आदरेसी पूजिले। श्रीपादवल्लभरूपें दिधलें । तेथें मातेसी दर्शन <br>  ।।१४९।।  <p> रत्ना नामें एक । स्त्री होती तेथ देख । तिनें केलें कौतुक । तें आतां सांगतों  <br> ।।१५०।। <p>  रत्नाबाई म्हणे गुरुनाथा। माझी सांगावी जन्मकथा। भूत भविष्य आपण जाणतां । म्हणून प्रश्न केला हा  <br> ।।१५१।। <p>  सद्गुरू म्हणती तिजकारण। तुझें प्राक्तन आहे गहन। तुझें जावया दोष दारूण। तप केलें पाहिजे तुवां  <br> ।।१५२।। <p>  दक्षिण देशीं गाणगापुरीं। भीमा-अमरजा संगमावरीं। तपा बैसावें सत्वरीं। भेटी होईल माझी तेथ  <br> ।।१५३।। <p>  ती झाल्या दोष दारूण। होतील तुझे बाळें दहन। ऐसें तिशीं सांगून । सद्गुरू आले त्र्यंबकेश्वरा  <br> ।।१५४।।  <p> सिद्धानें नामधारकाला। जो कां इतिहास कथन केला। तोच मीं संक्षेपें तुम्हांला । कथन करितों श्रोते हो  <br> ।।१५५।। <p>  स्वस्ति श्रीगुरुचरित्रसारामृत। ऐकोत सदा भाविक भक्त। । हेंच विनवी जोडून हात। अति विनयें दासगणू  <br> ।। १५६।।  <p> 
		<p> ।। इति तृतीयोध्यायः ।। शुभंभवतु ।। <br><p> ।। श्रीदत्तात्रेयार्पणमस्तु ।। श्रीहरिहरार्पणमस्तु ।। <br><p> 卐 卐 卐 卐 卐 <br><p> इति अध्याय समाप्तः <br> <p>
    </div>
        <button onclick="goToHome()">Go to Home</button>
    </div>

    <script src="../js/script.js"></script>
</body>
</html>
